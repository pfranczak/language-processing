Podeszwa skórzana czy gumowa – którą wybrać?


Kupując klasyczne buty, poza wyborem marki, fasonu i koloru, możemy mieć też dylemat dotyczący podeszwy – wybrać skórzaną czy gumową? Wbrew pozorom, nie jest to proste pytanie, bo choć powszechnie uważa się, że skórzana podeszwa to fundament jakościowych butów, to czy w każdej sytuacji będzie to najlepszy wybór? Niekoniecznie. Wiele bowiem zależy od tego jakie cechy praktyczne są dla ciebie najważniejsze oraz jak te buty będą wykorzystywane (m.in. okazja, pora roku). Jedna i druga wersja ma swoje plusy oraz minusy i warto o tym wiedzieć. Poniżej możecie przeczytać moje doświadczenia.




Pierwsza wersja tego artykułu ukazała się na blogu 8 lat temu, teraz ją na nowo zredagowałem i uzupełniłem.
MINUSY SKÓRZANYCH SPODÓW
Zacznę przewrotnie – od minusów butów z gładką skórzaną podeszwą. Pierwszy z nich to dość szybkie ścieranie i przemakanie podeszwy. Z tego względu buty na skórzanych spodach właściwie nie nadają się do częstego noszenia podczas jesienno-zimowej aury, szczególnie gdy zamierzacie pokonywać w nich większe dystanse. Oczywiście są marki, które używają grubych i dobrze wyprawionych kruponów podeszwowych, którym nie straszne są kałuże i błoto, ale powiedzmy sobie wprost – fizyki nie oszukamy i tarcie zawsze będzie występować.


Drugi minusik, to fakt, że skórzane podeszwy wymagają regularnej pielęgnacji środkiem, który poprawi odporność podeszew na wchłanianie wody i ścieranie. Jest to szczególnie ważne w okresie jesienno-zimowym, bo mokry krupon podeszwowy dość szybko ulega zniszczeniu. Do tego celu najlepiej użyć specjalnego płynu do skórzanych spodów (np. olej Saphir Sole Guard). Ja kiedyś używałem uniwersalnego tłuszczu do skór (wielu producentów ma je w ofercie), którym nacierałem podeszwy, ale na podstawie własnych doświadczeń, obecnie odradzam ten kosmetyk z dwóch powodów. Po pierwsze, tłuszcz za bardzo zmiękcza krupon podeszwowy, co powoduje obniżenie odporności na ścieranie. Po drugie, nacieranie tłuszczem powodowało, że skórzane spody stawały się bardzo śliskie.


No właśnie, bo trzeci minus skórzanych spodów, to gorsza przyczepność do podłoża, o czym kilka dni temu przekonał się prezydent Stanów Zjednoczonych (tu film). Dywany, wykładziny, polerowany marmur, a nawet zabytkowa kostka brukowa – chodzenie po takich nawierzchniach w butach z gładką skórzaną podeszwą nie należy do przyjemnych, szczególnie jeśli macie dynamiczny chód.


Jeśli chodzi o minusy, to na koniec jeszcze wspomnę, że skórzane podeszwy mają słabe właściwości izolacyjne, a zatem przy niskich temperaturach dość szybko odczuwa się zimno od podłoża.


PLUSY SKÓRZANYCH SPODÓW
Ale skórzane podeszwy mają również wiele zalet i nie bez powodu są tak cenione. Najważniejsza z nich, to szeroko rozumiany komfort dla stóp. Po pierwsze, skórzana podeszwa „oddycha”, co jest niezwykle istotne w przypadku stopy, która posiada ponad sto tysięcy gruczołów potowych, czyli najwięcej ze wszystkich części ludzkiego ciała. Ale muszę tu obalić często powtarzany mit, bo to nie jest tak, jak wiele osób uważa, że skórzane spody przepuszczają powietrze i parę wodną tak jak tkanina. Nic bardziej mylnego. To nie o takie oddychanie chodzi, bo przecież krupon podeszwowy jest tak gruby i tak zbity, że nie ma szans by przeszły przez niego cząsteczki pary czy powietrza.


Po prostu chodzi o to, że skórzana podeszwa działa tak jak pochłaniacz wilgoci, czyli „wciąga” sporą część pary wodnej i kropelek potu wydzielanych przez spodnią część naszych stóp. Dlatego tak ważne jest, by buty ze skórzaną podeszwą nie były noszone codziennie. One muszą odpocząć i potrzebują co najmniej kilkunastu godzin na odparowanie wilgoci z wnętrza buta. Jeśli tak się nie stanie, to dość szybko we wnętrzu pojawi się nieprzyjemny zapach, ponieważ wilgoć sprzyja rozmnażaniu się bakterii, a to one odpowiadają za brzydki zapach. Rolę pochłaniacza wilgoci pełnią też skarpety, dlatego absolutnie odradzam noszenie skórzanych butów na gołą stopę (oczywiście mogą to być tzw. płytkie stopki jeśli chcecie uzyskać efekt gołej stopy).


Drugim plusem skórzanych spodów, jest ich zdolność do samoformowania pod kształt naszej stopy. Dotyczy to szczególnie obuwia szytego tradycyjnymi metodami i z wypełnieniem podpodeszwy warstwą korka, który nie dość, że jest naturalnym surowcem o dobrych właściwościach amortyzujących, to dość szybko dostosowuje się do kształtu stopy. To właśnie jest sekret wygody dobrych butów szytych tradycyjnymi technologiami.


Kolejnym plusem jest fakt, że buty na skórzanych spodach są po prostu najbardziej klasyczne i najbardziej eleganckie. Taka podeszwa jest zazwyczaj cienka, co nadaje butom optycznej lekkości, zatem buty na skórzanej podeszwie będą najlepszym wyborem na uroczyste okazje.


Jako plus można też wskazać lekkość butów, choć nie jest to regułą, bo są też marki, które preferują bardzo grube krupony podeszwowe, ale generalnie w starciu wagowym, podeszwa skórzana zazwyczaj wygrywa z gumową, co także wpływa na wyższy komfort.


Niewątpliwą zaletą butów na skórzanej podeszwie jest także stosunkowo prosta i tania regeneracja spodów. Mam tu na myśli zelowanie i późniejsze możliwości wielokrotnego powtarzania tego zabiegu. W ostateczności można też wymienić całą podeszwę.


PLUSY GUMOWYCH SPODÓW
Buty na gumowej podeszwie, choć mniej eleganckie i bardziej masywne niż skórzane, to mają swoje zalety. Przede wszystkim znacznie lepiej sprawdzają się w sezonie jesienno-zimowym. Chodzi tu głównie o odporność na wodę, błoto i śnieg. Są po prostu nieprzemakalne, co przy spodach skórzanych nie jest tak oczywiste (krupony gorszej jakości bardzo szybko przemakają). Ponadto guma bardzo skutecznie izoluje stopę przed zimnem od podłoża. 


Kolejna przewaga gumowych spodów nad skórzanymi, to znacznie lepsza przyczepność do podłoża. Śliskie marmury, płytki, parkiety i wykładziny nie są im straszne.


MINUSY GUMOWYCH SPODÓW
Pierwszym minusem gumowych spodów jest ich masywność. Takie buty mają zazwyczaj grubą podeszwę, co w niektórych fasonach będzie odbierać butom elegancję i taką wizualną lekkość. Z eleganckim garniturem czy smokingiem to po prostu nie zagra. Ale warto wiedzieć, że nie zawsze tak jest, bo są też marki, które stosują rozwiązanie pośrednie – na skórzane spody wklejają cienką i estetyczną zelówkę z gumy, która jest praktycznie niewidoczna. Takie rozwiązanie stosuje m.in. hiszpańska marka Crownhill Shoes.




Sporą wadą gumowych spodów jest ograniczona możliwość ich regeneracji. Nie każdy szewc będzie chciał i potrafił to zrobić w sposób estetyczny, więc w tym kryterium skórzane spody zdecydowanie wygrywają.


A czy jako minus można wskazać gorszą „oddychalność” gumowych spodów, a tym samym mniejszy komfort dla stopy? No cóż, często słyszę ten argument, ale ja się z nim nie zgadzam, bo tak jak pisałem wcześniej – jest praktycznie nierealne, by para woda z wnętrza buta przedostała się na zewnątrz przez podeszwę (po prostu jest ona za gruba). Zatem fakt wykończenia spodu podeszwy gumą nie ma tu większego znaczenia, bo pot który w jakimś tam stopniu może być wchłonięty przez podpodeszwę, będzie odparowywał nie „w dół” (przez podeszwę), lecz „w górę”. Jedynie przy mocno przepoconych lub przemoczonych butach można zakładać, że brak gumy na spodzie mógłby przyspieszyć wysychanie podeszwy, no ale to raczej sytuacje rzadkie.


PODSUMOWANIE
Co zatem wybrać? W butach typowo jesienno-zimowych zdecydowanie namawiam na podeszwy gumowe. Dotyczy to szczególnie trzewików. Mam chyba jedne trzewiki na skórzanej podeszwie i bardzo rzadko w nich chodzę, bo jest mi w nich zimno od podłoża, a poza tym przemakają, choć były impregnowane. Z kolei w butach bardzo eleganckich faworyzuję spody skórzane, bo są najbardziej klasyczne i eleganckie. Również w butach typowo letnich (np. mokasyny) namawiam na podeszwy skórzane. W pozostałych przypadkach sami powinniście ocenić które cechy z tych, które opisałem są dla was priorytetem.